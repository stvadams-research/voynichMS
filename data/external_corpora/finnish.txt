Supersankarielokuva on elokuva, joka keskittyy yhteen tai useampaan supersankariin; henkilöön, jolla on yli-inhimillisiä kykyjä. Tällaiset elokuvat sisältävät usein tunnusmerkkejä toiminta-, fantasia- ja/tai science fiction -elokuvista. Useimmat supersankarielokuvat perustuvat sarjakuviin. Tunnetuimpia supersankarielokuvasarjoja ovat muun muassa Teräsmies (1978–1987), X-Men (2000–), Sam Raimin Hämähäkkimies (2002–2007), Christopher Nolanin Yön ritari (2005–2012) ja Marvel Cinematic Universen elokuvat (2008–). == Lähteet == Coogan, Peter: Superhero: The Secret Origin of a Genre. Austin, TX: Monkeybrain Books, 2006. ISBN 978-1-932265-18-7 Teoksen verkkoversio (.pdf). (englanniksi) (Arkistoitu – Internet Archive) === Viitteet ===

Lusai eli mizo on tiibetiläis-burmalainen kieli, jota puhutaan Koillis-Intiassa, Myanmarissa ja Bangladeshissa. Sillä on kansalliskielen asema Intian Mizoramin osavaltiossa. Suuri osa lusain noin 700 000 puhujasta asuu Mizoramissa, mutta sitä puhutaan Intiassa myös Assamin, Manipurin, Nagalandin ja Tripuran osavaltioissa. Myanmarin lusain puhujat asuvat Chinin osavaltiossa lähellä Intian rajaa. Lusaita kirjoitetaan nykyisin pääasiassa latinalaisilla kirjaimilla, mutta myös bengalilaista kirjaimistoa käytetään. == Lähteet == == Aiheesta muualla == Hammarström, Harald & Forkel, Robert & Haspelmath, Martin & Nordhoff, Sebastian: Lushai Glottolog 2.3. Leipzig: Max Planck Institute for Evolutionary Anthropology. (englanniksi)

Eine Lahja Laine (13. joulukuuta 1892 Helsinki – 5. heinäkuuta 1970 Helsinki) oli suomalainen näyttelijä, teatteriohjaaja ja sanoittaja. Laineen pitkä ura sijoittui teatteritaiteen ja populaarin viihteen alueille. Hän työskenteli näyttelijänä Oulun, Viipurin ja Tampereen teattereissa vuosina 1916-1922 ja näyttelijä-ohjaajana Helsingin Kansanteatterissa vuodesta 1922 vuoteen 1955. Hän tulkitsi päärooleja useissa opereteissa. Elokuvarooleja hänelle kertyi vuosina 1925–1959 useita kymmeniä. Monelle on jäänyt mieleen Sofia-mummon eli ruustinna Suomisen rooli Suomisen perheestä kertovissa elokuvissa. Laine sanoitti myös useita lauluja, joista on sittemmin tullut ikivihreitä iskelmiä. Laineen menestyksekästä uraa varjostivat silmäsairaus ja kimurantti yksityiselämä. Toisen maailmansodan aikana hän esitti radiossa Serpin luomaa naishahmoa Elviira Suulasvuota. Sotien jälkeen hän toimi ohjaajana muun muassa SOK:n näyttämöllä. 1960-luvulla Laine oli mukana televisiosarjassa Me Tammelat. Hänet palkittiin vuonna 1947 Pro Finlandia -mitalilla. Eine Laine oli naimisissa kaksi kertaa. Hänellä oli kaksi tytärtä, Eila Rinne ja Terttu Tuominen. Vuonna 1967 Laine julkaisi muistelmateoksensa Pitkä päivä paistetta ja pilviä. == Lapsuus ja nuoruus == Eine Laine syntyi kotonaan ”kosteaan ja vuotavaan huoneen ja keittiön asuntoon” Kasarmikatu 4:ssä Helsingissä talousvaikeuksissa elävän perheen kolmanneksi lapseksi. Hänen sisaruksensa olivat Laina ja Yrjö Laine. Hänen äitinsä, liikkeenharjoittaja Maria Sofia Paaso oli kotoisin Iistä. Hän tuli alun perin Helsinkiin piiaksi, ja avioiduttuaan hankki tuloja perheelle ompelijana. Hän kuului raittiusyhdistykseen sekä työväenyhdistykseen, ja loistavana puhujana eteni naisosaston puheenjohtajaksi ja vuosien 1907–1908 kansanedustajaksi. Isä Filip Laine oli muurari ja lähtöjään Hartolasta. Perhe joutui vaihtamaan usein asuntoa maksamattomien vuokrien takia. Vanhempien avioliitto päättyi eroon Einen ollessa 13-vuotias. Hän jäi asumaan äitinsä luo, vaikka välit isään olivat läheisemmät. Maria Laine vastusti kiivaasti Venäjän imperialismia Suomessa ja joutui sen takia poistumaan maasta vuonna 1913. Filip Laineen työ muurarina rakennuksilla oli kausiluontoista ja hänen alkoholisminsa varjosti perheen elämää. Filip Laine oli musikaalisesti lahjakas, kun taas Maria Laine oli teatterin ystävä. Eine Laine koki myöhemmin elämässään vastenmielisyyttä sekä politiikkaa että alkoholia kohtaan. Vuoden vanhana Eine sairasti tuhkarokon ja sen jälkitautina vaikean silmätulehduksen. Myöhemmällä iällä hän oli vaarassa menettää näkönsä, mutta toinen silmä onnistuttiin pelastamaan. Eine Laine oli nuorena kiinnostunut säveltaiteesta. Lapsena hän kävi ystävineen salaa porraskäytävässä ja pihalla kuuntelemassa kuuluisan Aino Acktén laulua, kun tämä harjoitteli kotonaan. 15-vuotiaana hän esitti ystävänsä kanssa duettoja raittiusyhdistys Koitossa, ja he saivat myös näytellä ujon ja reippaan tytön roolit näytelmässä Ensilempi. He kävivät katsomassa myös Kansallisteatterin esityksiä. Laine kävi viisi luokkaa Helsingin Suomalaista tyttökoulua. Hän jätti koulun kesken perheen rahanpuutteen vuoksi, mikä oli tyttäriensä kouluttamista tärkeänä pitäneelle äidille pettymys. Teatteri oli aluksi pelkkä harrastus, ja toimistotöiden ohessa Laine näytteli Koiton Näyttämöllä. Kansan Näyttämöllä hän säesti laulunäytelmiä, joissa esiintyi hänen isosiskonsa Laina Laine. Siskokset esiintyivät lukuisissa tilaisuuksissa; Eine säesti ja Laina lauloi. Eine Laine muutti vuonna 1913 Kotkaan, josta hän sai töitä konttoristina. Hän näytteli myös paikallisessa näytelmäseurassa, jota hänen veljensä Yrjö johti. Yrjö Laine oli saanut Kotkasta työtä kansakoulunopettajana, ja sisarukset asuivat yhdessä Tiutisen saarella. Kotkassa Eine Laine alkoi vähitellen orientoitua näyttelijän ammattiin, vaikka pitikin toimistotyötä taloudellisesti turvallisempana vaihtoehtona. == Ura == === Ammattilaisuran alku === Laine sai ensimmäisen ammattinäyttelijän paikkansa Oulun Työväen Teatterista, jossa hän aloitti 1. tammikuuta 1916. Hänen kuukausipalkkansa oli aluksi 125 markkaa. Uran alku oli hankala. Maria Laine kehotti tytärtään pysymään konttorityössä, mutta palattuaan maanpaosta Ruotsista Oulun kautta hän näki tyttärensä esiintyvän ja totesi: ”No, kyllä sinä oikealla alalla nyt olet”. Oulusta Laine siirtyi suurempiin kuvioihin Viipuriin, jossa hän näytteli muun muassa Elinan surman nimiosan. Viipurissa hän opiskeli myös roolianalyysiä ja laulua. Sisällissodan aikana vuonna 1918 Laine oli kahden tulen välissä – oma perhe oli punaisella puolella, suurin osa näyttelijätovereista valkoisella vastapuolella. Hän oli huolissaan äitinsä ja Yrjö-veljensä asioista. Maria Laine päätyi Hämeenlinnaan vankilaan. Myös isä Filip Laine pidätettiin, mutta hänet vapautettiin pian. Kuulusteluissa häntä tosin oli ruoskittu. Yrjö Laine katosi Neuvosto-Venäjälle, mutta palasi Suomeen muutaman vuoden päästä vaimoineen ja tyttärineen vapaana kansalaisena. Viipurissa Eine Laine teki läpimurtonsa teatterissa Oscar Straussin näytelmässä Valssiunelmia. Hän kehitti ammattitaitoaan ottamalla lisää roolianalyysi-, laulu-, puhetekniikka- ja plastiikkatunteja. Lokakuussa 1919 hän tajusi olevansa raskaana. Operettidiivalle oli tärkeää säilyttää illuusio ”tavoiteltavasta päiväperhosesta”, lapsi ja avioliitto eivät sopineet kuvaan. Hän meni kuitenkin naimisiin lapsen isän Einar Rinteen kanssa ja esikoistytär Eila syntyi 18. kesäkuuta 1920. Viipurista Laine siirtyi Tampereen Teatteriin, ilman aviomiestään joka oli jo ennen tyttären syntymää siirtynyt Helsinkiin. Tampereella Laine näytteli useita päärooleja – hän oli paitsi operettiprimadonna, myös koomisten tyyppiroolien tulkitsija. Hän näytteli mm. Pygmalionissa Elizan osan. Laine alkoi seurustella kollegansa Yrjö Tuomisen kanssa ja palasi Helsinkiin samaan aikaan kun odotti jo lasta Tuomiselle. Avioliitto Rinteen kanssa oli muodollisesti voimassa, mutta Laineen ja Tuomisen suhdetta ei paheksunut edes näyttelijä Jalmari Rinne, Einarin veli. Laine ja Yrjö Tuominen avioituivat vuonna 1921, ja heille syntyi tytär Terttu. === Paluu Helsinkiin === Eine Laine teki pääosan urastaan Kansan Näyttämöllä ja Helsingin Kansanteatterissa, joissa hän työskenteli näyttelijänä ja ohjaajana yli kolme vuosikymmentä. Kansan Näyttämöllä hän näytteli niin komedioissa, draamoissa kuin opereteissakin. Klassisiin näyttämötehtäviin kuuluivat muun muassa Lehárin Iloinen leski, Minna Canthin Anna Liisa, Kevään kultainen aika, G. B. Shaw'n Pyhä Johanna, G. W. Wheatleyn Kuka meistä on varas? ja Floridan ruusut. Kaikkiaan hänen operettikautensa kesti 20 vuotta, 1915–1935. Hän ystävystyi legendaarisen Mia Backmanin kanssa, joka oli Kansan Näyttämön johtaja vuosina 1922–1934. Sven Hildénistä ja Laineesta kehittyi 1920-luvun kuluessa vertaansa vailla oleva näyttelijäpari. He esiintyivät yhdessä muun muassa kymmenissä opereteissa, joihin he harjoittelivat tansseja myös vapaa-ajalla. Operettien sekä salonkinäytelmien loisteliaat roolipuvut veivät Laineen perikatoon. Tuohon aikaan näyttelijän piti itse kustantaa esiintymispuvut ja niihin hupeni miltei hänen koko palkkansa. Laine osallistuikin kesällä näyttämökiertueille saadakseen talouttaan paikattua. Kansan Näyttämöllä Laine sai työskennellä vuodesta 1928 lähtien Einar Rinteen kanssa. Työasioissa entinen aviopari tuli hyvin toimeen. Rinne ystävystyi myös Laineen uuden aviopuolison Yrjö Tuomisen kanssa. Kansan Näyttämö ja Koiton Näyttämö yhdistettiin Helsingin Kansanteatteriksi vuonna 1933. Samana vuonna Laine ja Tuominen ottivat asumuseron. Einar Rinne menehtyi angiinamyrkytykseen saman vuoden keväällä. Laine alkoi vähitellen siirtyä ohjaajan tehtäviin. Hän ohjasi operetteja sekä klassikkonäytelmiä, kuten Johannes Linnankosken Laulun tulipunaisesta kukasta. Hän sai myös näyttelijäntöitä, kuten kuningatar Elisabetin roolin Friedrich Schillerin näytelmässä Maria Stuart sekä pääosan Noël Cowardin näytelmässä Markiisitar. Lisäansioiden saamiseksi Laine alkoi tehdä käännöstöitä. Vapaa-aikoinaan – eli öisin – hän suomensi ruotsalaisia ja saksalaisia näytelmiä. Laine teki useita opintomatkoja kotimaansa ulkopuolelle: vuonna 1923 Saksaan ja vuonna 1925 Saksaan, Ranskaan ja Italiaan. Vuonna 1937 hän teki opintomatkan Neuvostoliittoon ja seuraavana vuonna Ranskaan. === Näyttämötehtäviä === Vuonna 1937 Laine ohjasi Kansanteatterille Georg Malmsténin säveltämän revyyoperetin Lennokki, joka oli yleisömenestys. Nelituntista revyytä esitettiin noin sata kertaa täysille katsomoille. Lisäksi siitä tehtiin paikallisia versioita Tampereelle, Turkuun ja Viipuriin. Laineen uran muita teatteriohjauksia olivat muun muassa Omatunto, Älkää surko, Huomenna on toisin, Vaimoni on pariisitar ja Rouva Suorasuu. Hänen näyttelijäntöitään puhenäytelmissä olivat muun muassa Laura (kappaleessa Isä), Henriette (Rikoksia) ja Gina (Henrik Ibsenin Villisorsassa) sekä nimiosat Shaw'n Pyhä Johanna, Rakastava Katariina ja Victorien Sardoun Rouva Suorasuu (Madame Sans-Gêne). === Elviira Suulasvuo === Vuonna 1939 Serp eli Seere Salminen loi Elviira Suulasvuon, pirteän naishahmon, jota Laine alkoi esittää radiossa ja myöhemmin kiertueilla sotarintamalla. Elviirasta tuli sota-aikana hyvin suosittu hahmo, ja se henkilöityi nimenomaan Laineeseen, ennen kuin Elviira-monologeja alkoi ilmestyä kirjana. === Jäähyväiset teatterille === Sodan jälkeen vaikeat sairaudet piinasivat Lainetta. Silmäsairauteen löytyi paras apu Davosista Sveitsistä, mutta matkaa varten oli järjestettävä rahankeräys. Sveitsissä Laine vietti puolisen vuotta ja palasi Suomeen 15. syyskuuta 1946. Yrjö Tuominen kuoli yllättäen lokakuussa. Työelämässä Laine jatkoi näytelmien ohjaajana. SOK:n Näyttämölle hän ohjasi muun muassa näytelmät Puut kuolevat pystyyn, Markiisitar ja Jumalat hymyilevät. Laineen jäähyväisjuhla 4. huhtikuuta 1955 oli komea. Hänet kuljetettiin ylioppilaitten vetämillä vanhoilla kieseillä kansalaisillallisille, Ylioppilasteatterin näyttelijät osoittivat ihailuaan juhlitulle primadonnalle. === Valkokankaalla ja televisiossa === Laineen elokuvaosat käsittävät koko joukon erityyppisiä naisia seurapiirirouvista piikoihin. Valkokankaalla hän oli ennen kaikkea sivuosien tulkitsija. Hänen elokuvauransa alkoi vuonna 1925 näyttäytymisellä mykkäelokuvassa Suvinen satu. Ensimmäinen isompi rooli oli kymmenen vuotta myöhemmin Kielo Mares elokuvassa Kaikki rakastavat. Saman elokuvan erääseen melodiaan Laine teki sanoituksen. 1940-luvulla Laine oli Suomi-Filmin vakituinen elokuvanäyttelijä. Vuonna 1940 hänellä oli osa peräti viidessä ensi-iltaelokuvassa, mukaan luettuna keskeinen naissivuosa keittäjä Mimminä komediassa Kyökin puolella. Vuonna 1942 hän tulkitsi professorska Karin Timeliuksen roolin elokuvassa Neljä naista. Valentin Vaalan kauhuromanttisessa elokuvaklassikossa Linnaisten vihreä kamari hän näytteli hersyvän hovineuvoksetar Winterloon osan. Edellä mainitussa sekä myös Vaalan ohjaamassa komediassa Morsian yllättää vuonna 1941 Laineen vastanäyttelijänä oli Reino Valkama. Suomisen perhe -kuunnelmissa Laine oli mukana alusta loppuun, vuodesta 1938 vuoteen 1958. Lähetykset olivat aluksi suoria, myöhemmin nauhoituksia. Laine näytteli Suomisen Sofia-mummoa myös neljässä Suomisen perhe -sarjan kuudesta filmatisoinnista. Hänen poikaansa tuomari Suomista näytteli aviopuoliso Yrjö Tuominen, joka oli Lainetta kahdeksan kuukautta vanhempi. Laineen viimeinen elokuvarooli oli vuonna 1959 niin ikään Suomisen isoäidin osa. Laineen ura jatkui 1960-luvulla henkilöohjaajana televisiosarjassa Tuttavamme Tarkat. Sarjaa tehtiin pari vuotta, ja se jatkui pienin muutoksin nimellä Me Tammelat, jossa Laine näytteli Liisa Tammelan äitiä. Sarjaa esitettiin enimmäkseen suorana. === Sanoittajan ura === Laineen kynästä on lähtöisin usean ikivihreän iskelmän sanoitus. Hän sanoitti lauluja Musiikki-Fazerille nimimerkillä Ela. Laineen toinen salanimi sanoittajana oli A. Puhto. Laulut olivat usein Harry Bergströmin tai George de Godzinskyn säveltämiä. Lisäksi hän sanoitti lukuisia käännösiskelmiä. Laulutekstit syntyivät iltaisin ja öisin kotona työpöydän ääressä, ja tyttäret saattoivatkin löytää aamulla väsyneenä nukahtaneen äitinsä täysissä pukeissa. Laineen sanoittamia lauluja on levytetty satakunta kappaletta. Erityisen paljon niitä levytti Arvi Tikkala. Myös Olavi Virta, Metrotytöt ja Harmony Sisters levyttivät useita Laineen sanoittamia musiikkikappaleita, samoin näyttelijä Tauno Palo. Laine sanoitti elokuviin myös erinäisiä lauluja, joista ei ole tehty levytyksiä. Näitä ovat muun muassa ”Tyttöni pienoinen” ja ”Öitteni haave” elokuvasta Kyökin puolella, ”Bulu Bulu Bulu” elokuvasta Vaimoke sekä ”Miehet varokaa” elokuvasta Poikani pääkonsuli. Kaikkiaan hän sanoitti elokuviin parisenkymmentä kappaletta. Alla olevassa luettelossa on puolestaan mainittu eräitä Laineen sanoittamia sävelteoksia, joista on tehty useitakin levytyksiä vuosikymmenien aikana. ==== 24 Eine Laineen sanoittamaa laulua ==== == Teatterikiinnitykset == Oulun Työväen Teatteri 1916–1917 (näyttelijä) Viipurin Näyttämö 1917–1921 (näyttelijä) Tampereen Teatteri 1921–1922 (näyttelijä) Helsingin Kansanteatteri 1922–1955 (näyttelijä-ohjaaja) == Filmografia == === 1920-luku === Suvinen satu (1925) Muurmanin pakolaiset (1927) === 1930-luku === Minä ja ministeri (1934) Kaikki rakastavat (1935) Kaikenlaisia vieraita (1936) Syyllisiäkö? (1938) Olenko minä tullut haaremiin (1938) Markan tähden (1938) === 1940-luku === Poikani pääkonsuli (1940) Lapseni on minun (1940) Kyökin puolella (1940) Kersantilleko Emma nauroi? (1940) Herra johtajan "harha-askel" (1940) Suomisen perhe (1941) Poretta eli Keisarin uudet pisteet (1941) Morsian yllättää (1941) Synnin puumerkki (1942) Neljä naista (1942) Kuollut mies rakastuu (1942) Hopeakihlajaiset (1942) Suomisen taiteilijat (1943) Neiti Tuittupää (1943) Kirkastettu sydän (1943) Suomisen Olli rakastuu (1944) Kuollut mies vihastuu (1944) Kartanon naiset (1944) Herra ja ylhäisyys (1944) Valkoisen neilikan velho (1945) Linnaisten vihreä kamari (1945) Kolmastoista koputus (1945) Sankari kuin sankari (1948) Kilroy sen teki (1948) === 1950-luku === Maija löytää sävelen (1950) Vihaan sinua – rakas (1951) Salakuljettajan laulu (1952) Siltalan pehtoori (1953) Taas tapaamme Suomisen perheen (1959) == Lähteet == Laine, Eine: Pitkä päivä paistetta ja pilviä – Muistelmia. Helsinki: Tammi, 1967. Pennanen, Jukka & Mutkala, Kyösti: Punainen mylly – tuo pahennusta herättävä teatteri. Helsinki: Multikustannus, 2008. ISBN 978-952-468-142-1 Teatterin maailma – maamme teatterit ja niiden taiteilijat. (Toim. Verneri Veistäjä) Helsinki: Tammi, 1950. Valentin Vaala. (Toim. Kimmo Laine, Matti Lukkarila, Juha Seitajärvi) Helsinki: Suomalaisen Kirjallisuuden Seura, 2004. ISBN 951-746-562-9 Eine Laine Elonetissä. === Viitteet === == Aiheesta muualla == Meteli.net Arvo Alanne : Eine Laineen, "kymmenvuotiaan" alkuajoilta, Suomen Kuvalehti, 27.02.1926, nro 9, s. 14, Kansalliskirjaston digitaaliset aineistot

Jauréguiberry (runkonumero D637) oli Ranskan laivaston 1958 palvelukseen otettu Duperré-luokan hävittäjä. == Valmistus == Alus tilattiin Bordeaux'sta Forges et Chantiers de la Girondelta, missä köli laskettiin syyskuussa 1953. Se laskettiin vesille 5. marraskuuta 1955 ja otettiin palvelukseen 15. heinäkuuta 1958. == Palvelus == Alus poistettiin palveluksesta 1977. == Lähteet == Gardiner, Robert (toim.): Conway's All the World's Fighting Ships 1947–1995. Lontoo, Englanti: Conway Maritime Press, 1995. ISBN 0-85177-605-1 (englanniksi) === Viitteet ===

Ihmisen poika on Mike Pohjolan vuonna 2011 ilmestynyt kirja, ”omaelämäkerrallinen Jeesus-romaani”. Teoksen elokuvausoikeudet on myyty Hollywood-tuottajalle. == Vastaanotto == Tähtivaeltajan Elli Leppä nostaa kirjan ongelmista esiin muun muassa juonen toiston ja liiallisen uppoutumisen päähenkilön elämänvaiheiden kuvaukseen. Toistuvat Jeesus-kriisit eivät tarjoa aiheeseen mitään uutta näkökulmaa. Liian yksinkertainen kirjoitustyyli ei päästä lukijaa syvälle päähenkilön ajatuksiin. Juonen olisi pitänyt olla tarinallisempi. == Lähteet == == Aiheesta muualla == Ann-Mari Huhtanen: Toinen Jeesus. Ylioppilaslehti 18.3.2011. Lauri Keskinen: Mike Pohjolan Pyhä henki. City-lehti 19/2011. Soikkeli, Markku: Nuori messias taistelee Turun tautia vastaan Turun Sanomat. 2.10.2011. Saonegin, Kati: Jeesus tulee Turkuun. Turun ylioppilaslehti. 26.10.2011. Arkistoitu 8.3.2016. Otto Lappalainen: Taistelua sieluista Turun kaupunkimaisemassa. Kiiltomato.net 23.11.2011.

Eric Stanley George Graham (12. marraskuuta 1900 Kokatahi, Uusi-Seelanti – 21. lokakuuta 1941 Hokitika, Uusi-Seelanti) oli seitsemän ihmistä tappanut uusiseelantilainen joukkomurhaaja. == Elämäkerta == Stanley Graham syntyi maanviljelijäperheeseen Kokatahissa, Uuden-Seelannin West Coastilla. Hän kävi koulun Kokatahissa, jossa häntä kuvailtiin varautuneeksi, mutta kohtalaisen hyväkäytöksiseksi. Nuoruudessaan hän harrasti urheilua, kuten nyrkkeilyä ja ammuntaa. Graham oli 1920–1930-luvuilla jäsenenä paikallisessa ampumakerhossa. Graham tapasi vaimonsa 1920-luvulla, ja he avioituivat Christchurchissa 22. joulukuuta 1930. Noin puoli vuotta avioitumisen jälkeen he muuttivat Koiterangin alueelle, West Coastille, josta Graham oli perinyt äitinsä maatilan. Perheelle syntyi jatkossa kaksi lasta. 1930-luvun lopulla perhe ajautui taloudellisiin vaikeuksiin, jonka seurauksena Grahamin psyykkinen tila järkkyi. Hän ja hänen vaimonsa epäilivät joidenkin naapureiden myrkyttävän heidän lehmiään, ja heidän käytöksensä naapureita kohtaan muuttui aggressiiviseksi. == Joukkomurha == 8. lokakuuta 1941 konstaapeli Edward Best kutsuttiin tilalle selvittämään Grahamin aggressiivisesta käytöksestä johtuvaa tilannetta. Bestin vierailtua paikalla hän haki lisävoimia, ja palasi Grahamin tilalle yhdessä ylikonstaapeli William Cooperin ja konstaapeleiden Percy Tullochin sekä Frederick Jordanin kanssa. Graham tapasi poliisit ulko-ovellaan, ja seuranneessa välikohtauksessa hän ampui Cooperin, Jordanin ja Tullochin kuoliaaksi. Best haavoittui vakavasti ja kuoli myöhemmin saaneisiin vammoihin. Samaan aikaan talolle saapunut maatalouskouluttaja George Ridley joutui ammutuksi, jonka seurauksena hän myöhemmin kuoli saamiinsa vammoihin maaliskuussa 1943. Graham pakeni paikalta, mutta palasi kotitilalleen seuraavana päivänä, jonka seurauksena kaksi paikalla ollutta kodinturvajoukkojen jäsentä yritti hänen kiinniottoaan. Syntyneessä ampumistaistelussa kodinturvajoukkojen Richard Coulson sekä Gregory Hutchison menehtyivät. Coulson kuoli välittömästi ja Hutchison seuraavana päivänä. Graham haavoittui, mutta pakeni paikalta. Joukkomurhan jälkeen Grahamin etsimiseksi käynnistettiin massiivinen etsintäoperaatio, johon osallistui satoja poliiseja, kodinturvajoukkojen jäseniä, sotilaita ja vapaaehtoisia. Ohjeistus oli, että mikäli Graham tavattaisiin aseistuneena, hänet tulisi ampua nähdessä. Illalla 20. lokakuuta konstaapeli James Quirke sai näköhavainnon Grahamista, joka oli piileskellyt tämän ajan metsäisillä alueilla. Quirke ampui Grahamia haavoittaen tätä. Haavoittunut Graham kuljetettiin Westlandin sairaalaan Hokitikaan, jossa hän menehtyi seuraavana päivänä. Myöhemmin hänet haudattiin paikalliselle hautausmaalle. Neljä päivää Grahamin kuoleman jälkeen hänen kotitalonsa poltettiin, ja Grahamin vaimo muutti lapsineen pois alueelta. == Populaarikulttuuri == Stanley Grahamia ja hänen tarinaansa on joissakin yhteyksissä romantisoitu ja ajateltu hänen tilanteensa olleen osin yhteiskunnan syytä. Toisaalta on myös esitetty arvioita, että Graham olisi voitu saada kiinni myös elävänä. Grahamista ja murhista on filmatisoitu elokuva Bad Blood – Verilöyly vuonna 1981. Koiterangissa paljastettiin 8. huhtikuuta 2004 kolmimetrinen muistomerkki kunnioittamaan uhrien muistoa. == Lähteet ==

Deiran kellotorni (arab. دوار الساعة ديرة‎) tai Dubain kellotorni on betoninen monumentti Dubain kaupungissa Yhdistyneissä arabiemiirikunnissa. Se sijaitsee Deiran kaupungiosassa Dubain itäosassa olevassa liikenneympyrässä D89-tiellä, kaupungiosia yhdistävän sillan tuntumassa. Torni oli sheikin lahja langolleen. Sen suunnitteli insinoori Otto Bulard. Sitä alettiin rakentaa vuonna 1964. Sen beteoni tehtiin tuohon aikaan yleiseen tapaan rantahiekasta jossa on suolaa. Suola heikentää betonia joka alkaa myöhemmin rapautumaan. Sille tehtiin perusteellinen korjaus betonin rapauduttua vuonna 1972. == Lähteet ==

Rashid Sidek (s. 8. heinäkuuta 1968) on malesialainen sulkapalloilija. Hän saavutti kaksinpelissä olympiapronssia Atlantan kesäolympialaisissa 1996. Rashid kilpaili olympialaisissa ensimmäisen kerran Barcelonassa 1992. Hän voitti alkukierroksilla Japanin Hideaki Motoyaman pistein 15–3, 15–2 ja Taiwanin Wong Wai Lapin pistein 15–2, 15–3. Rashid putosi puolivälierissä, joissa hän hävisi Tanskan Thomas Stuer-Lauridsenille pistein 12–15, 8–15. Atlantan olympialaisissa 1996 Rashid voitti ensin Venäjän Andrei Antropovin pistein 15–11, 15–7, Kiinan Yu Lizhin pistein 15–5, 15–2 ja Indonesian Joko Suprianton pistein 15–5, 15–12. Hän hävisi välierissä Kiinan Dong Jiongille pistein 6–15, 16–18 mutta saavutti pronssia voittamalla pronssiottelussa Indonesian Heryanto Arbin pistein 5–15, 15–11, 15–6. Rashid kuului Thomas Cupin voittaneeseen Malesian joukkueeseen vuonna 1992. Tuohon joukkueeseen kuuluivat myös Rashidin isoveljet Razif Sidek, Jalani Sidek ja Rahman Sidek. == Lähteet ==

Zombiepidemia on populaarikulttuurissa esiintyvä kuvitteellinen ilmiö, jossa suurin osa maailman ihmisistä muuttuu zombeiksi ja pieni ryhmä ihmisiä yrittää selviytyä henkensä uhalla. Teema esiintyi ensimmäistä kertaa Night of the Living Dead -elokuvassa. Tunnettuja zombiepidemiaa kuvaavia fiktioita ovat esimerkiksi The Walking Dead ja Resident Evil. == Alkuperä == === Saastunut elinehto === Saastunut elinehto on yksi yleisimmistä alkuperistä. Yleensä vesi tai ilmasto on saastunut, kuten The Crazies -elokuvassa bioase oli saastuttanut kaupungin vedet. Kun ihminen hengittää tai juo tätä, on vaikutuksena, että hän muuttuu nopeasti verenhimoiseksi zombiksi. Yleistä on, että pieni ryhmä selviytyjiä yrittää päästä pois kaupungista, jonka armeija yrittää palauttaa kaupunkiin, joka laitetaan pian karanteeniin. === Eläimen kantama virus === Eläimen kantama virus -alkuperä esiintyy joissakin elokuvissa. Eliö, kuten hyttynen tartuttaa ihmisiä siirtämällä viruksen veren kautta ja hänestä tulee pian zombi. Tämän takia on vaikea pitää tautia karanteenissa, etenkin jos tautia kantava eläin on lentokykyinen. === Geneettisesti muunneltu virus === Geneettisesti muunneltu virus esiintyy etenkin Resident Evil -elokuvasarjassa. Virusta on tarkoituksellisesti valmistettu nopeana leviämiskeinona raha-ahneisiin tarkoitusperiin. Yleensä viruksen mielipuolisen muuntelun takia ei tiedetä tarkasti, miten virus leviää tai mitä se tekee. Kun virusta on kehitetty tarpeeksi, se pääsee vapaaksi vahingossa tai tarkoituksella. Mutta virusta ei pystytä pitämään aisoissa vaan se leviää maailmanlaajuiseksi epidemiaksi ja kohta koko sivilisaatio on tuhoutunut zombeista. == Tartunta == Zombiepidemian tarkka tartuntamekanismi vaihtelee fiktioittain. Yleensä tartunnan saa, jos zombi onnistuu puremaan tai raapimaan uhria. 28 päivää myöhemmin elokuvassa tartunnan voi saada myös jos zombin veri joutuu suuhun tai silmään. Taudin leviämistä voidaan estää amputoimalla nopeasti purema-alueen ruumiinosa kuten käsi tai jalka. == Lajityypin elokuvia == Night of the Living Dead (1968) 28 päivää myöhemmin (2002) 28 viikkoa myöhemmin (2007) Resident Evil (2002) Resident Evil: Apocalypse (2004) Resident Evil: Tuho (2007) Resident Evil: Afterlife (2010) Resident Evil: Retribution (2012) Zombieland (2009)

Heimo Jouko Johannes Huotari (4. lokakuuta 1913 Orimattila – 27. syyskuuta 1990 Porvoo) oli suomalainen päätoimittaja. Heimo Huotarin vanhemmat olivat opettaja Hjalmar Aleksander Huotari ja Irene Maria Grönblom ja puoliso vuodesta 1939 terveyssisar Sylvia Maria Laurén. Huotari tuli Uusimaa-lehteen kirjeenvaihtajaksi 1930 ja aputoimittajaksi 1931. Opiskeltuaan puolitoista vuotta teologiaa vuodesta 1933 Huotari palasi lehden toimitussihteeriksi vuonna 1934. Lehden päätoimittajana hän työskenteli 1945–1978. Hänen päätoimittajakautensa aikana Uusimaa-lehden levikki nousi noin kolmesta tuhannesta lähes neljääntoista tuhanteen. Porvoon kaupunginvaltuuston jäsen Huotari oli kolmeen otteeseen neljällä eri vuosikymmenellä, 1940-luvulta 1970-luvulle. Valtuuston toisena varapuheenjohtajana hän toimi 12 vuotta. == Lähteet ==

Kemikaali on kemiallinen aine, joka on kemiallinen valmiste eli kemian teollisuuden tuote ja jonka rakenne siksi tunnetaan ja jolla on rakenteensa mukainen nimi – täten sillä on yleensä myös CAS-numero. Kemikaali voi myös olla kemiallisten aineiden seos, jonka ainesosat ja ainesosien pitoisuudet tunnetaan. Käsitteellä kemikaali on hieman eri korostuksia asiayhteydestä riippuen. Kauppakielessä kemikaali on kemiallinen aine tai kemiallisten aineiden seos, joka on valmistettu teollisesti. Tässä yhteydessä kemikaali voi tarkoittaa myös teollisuustuotteen raaka-ainetta. Yleiskielessä kemikaalilla tarkoitetaan kemiallisia aineita yleensä. Suomen kemikaalilain vanhemmassa versiossa määriteltiin sanan käyttö (vain) siinä laissa seuraavasti: Tässä laissa kemikaalilla tarkoitetaan alkuaineita ja niiden kemiallisia yhdisteitä sellaisina kuin ne esiintyvät luonnossa tai teollisesti tuotettuina (aineet) sekä kahden tai useamman aineen seoksia (valmisteet). Kemikaalit voivat esiintyä seoksina (esimerkiksi liuoksina tai aerosoleina) ja eri olomuodoissa (kiinteä tai neste). == Kemikaalien vaaraluokitus == Maailman mittakaavassa teollisuuden käytössä on noin 100 000 erilaista kemikaalia, eikä niiden kaikkien aiheuttamia vaaroja tunneta hyvin. Jotkut kemikaalit voivat olla vaarallisia ihmiselle tai luonnolle. Kemikaalit luokitellaan varoitusmerkinnöin aiheuttamansa vaaran mukaan palo- ja räjähdysvaarallisiin, terveydelle vaarallisiin ja ympäristölle vaarallisiin kemikaaleihin. Kemikaali voi kuulua yhteen tai useampaan näistä ryhmistä. Suomeen tuodaan tai täällä valmistetaan lähes 30 000 vaaralliseksi luokiteltua valmistetta, jotka sisältävät yli 5 000 vaaralliseksi luokiteltua eri ainetta. Kemikaalien vaaraluokituksen yhtenäistämiseksi on perustettu YK-vetoinen, maailmanlaajuinen GHS-järjestelmä (Globally Harmonised System of Classification and Labelling of Chemicals). == Hormonihäiriköt == Noin 150 000 teollisesta kemikaalista vajaata prosenttia epäillään hormonihäiriköiksi, elimistön hormonitoimintaa sekoittaviksi aineiksi. Useiden tutkimusten meta-analyysien mukaan nykyisillä altistustasoilla kemikaaleista ei syntyisi haittoja terveydelle. Alustavat eläinkokeet ovat kuitenkin viitanneet siihen, että usean kemikaalin yhdistelmä aiheuttaisi haittoja paljon pienemmillä annostuksilla kuin mikään kemikaali erikseen. 73 tunnettua tieteilijää allekirjoitti vetoomuksen, jonka mukaan kemikaalien käytön rajoittamisen pitäisi perustua painavaan tutkimustietoon. Toiset tutkijat haluaisivat kieltää kemikaaleja kevyemminkin perustein. Toisaalta kielto voi johtaa kemikaalin korvautumiseen vaarallisemmilla. Professori Jouko Tuomisto varoittaa huomion kiinnittämisestä vääriin asioihin. Vaikka teoria hormonihäiriköistä olisi oikeakin, elintapojen vaikutus terveyteen on helposti kymmenkertainen. === Luonnolliset hormonihäiriköt === Monet ihmisravinnon luontaiset aineet vaikuttavat hormonien pitoisuuksiin tai toimintaan. Niistä tiedetään kovin vähän, vaikka luonnon hormonihäiriköitä on ihmisen elinympäristössä paljon enemmän kuin keinotekoisia kemikaaleja. == Hävittäminen == Vanhat, vaaralliset, kemikaalit tulee hävittää asianmukaisestiselvennä. Niitä ei saa johtaa viemäriin tai maahan, ellei niitä ole siihen tarkoitettu (pesuaineet tms). Maahan kaadetut kemikaalit (esim. bensiinin lisäaine MTBE) saattavat liueta pohjavesiin ja sitä kautta kulkeutua juomaveteen. Vaarattomatkin orgaaniset aineet voivat aiheuttaa suurina määrinä happikatoa vesistöissä. Ongelmajätteet tulee viedä ongelmajätteiden keräyspisteisiin. Kemikaalit, joissa on varoitusmerkkejä, ovat yleensä ongelmajätettä. Tyhjät kemikaalipakkaukset ja esimerkiksi kuivunut maali voidaan sen sijaan hävittää sekajätteen mukana. == Lähteet == == Kirjallisuutta == Timbrell, John: Myrkkyjen paradoksi: Kemikaalit ystävinä ja vihollisina. ((The Poison Paradox: Chemicals As Friends and Foes, 2005.) Suomentanut Kimmo Pietiläinen) Helsinki: Terra Cognita, 2012. ISBN 978-952-5697-21-6 == Aiheesta muualla == THL - Ympäristömyrkyt ja terveys (Arkistoitu – Internet Archive). Ympäristön kemikalisoituminen (www.ymparisto.fi) Kemikaalien ympäristöriskit (www.ymparisto.fi) Kansainväliset kemikaalikortit (suomeksi) Suomen kemikaaliasetus (675/1993) (finlex)

5349 Paulharris (1988 RA) on keskikokoinen asteroidi, jonka kiertorata leikkaa Marsin kiertoradan. Asteroidi kiertää Auringon ympäri 1 700 päivässä (noin 4,65 vuotta) kiertoradalla, joka on lähimmillään 1,48 astronomisen yksikön ja etäisimmillään 4,09 astronomisen yksikön päässä Auringosta. Kirkkauden ja valon heijastumisen perusteella asteroidi on läpimitaltaan todennäköisesti 6,26 kilometriä – 13,997 kilometriä. Asteroidin pyörähdysaika akselin ympäri on 7,88 tuntia ja sen spektrityyppi on C-luokkaa (SMASSII). == Lähteet ==

Lorenzo Romano Amedeo Carlo Avogadro, Quaregnan ja Cerreton kreivi (9. elokuuta 1776 Torino – 9. heinäkuuta 1856) oli merkittävä italialainen tiedemies. Amedeo Avogadro syntyi vanhaan piemontelaiseen aatelissukuun. Hän opiskeli loistavalla menestyksellä kirkollislakia ja valmistui jo 20-vuotiaana, minkä jälkeen hän aloitti ammatinharjoittamisen lakimiehenä. Pian tämän jälkeen hän kuitenkin aloitti fysiikan ja matematiikan opinnot. Vuonna 1809 hän aloitti näiden aineiden opettamisen liceossa eli oppikoulutasolla Vercellissä. Hänen tunnetuin saavutuksensa on Avogadron laki, joka nimettiin havainnoitsijansa mukaan. Italian kemiallinen seura myöntää Avogadron kunniaksi vuosittain Amadeo Avogadro -mitalin kansainvälisesti merkittävää työtä tehneelle kemian tutkijalle. == Ura ja Avogadron laki == Vercellissä ollessaan Avogadro kirjoitti tiivistetyn väittämän (memoria), jossa hän esitteli hypoteesin, joka nykyisin tunnetaan Avogadron lakina: »Sama kaasutilavuus samassa lämpötilassa ja paineessa sisältää yhtä suuren määrän molekyylejä.» Avogadro kehitti hypoteesinsa Joseph Louis Gay-Lussacin julkaistua lakinsa tilavuuksista ja yhdistävistä kaasuista vuonna 1808. Avogadro lähetti selostuksensa Jean-Claude Delamétherielle Journal de Physique, de Chemie et d'Histoire naturelle -lehteen, ja se julkaistiin 14. heinäkuuta 1811 otsikolla ”Essai d’une manière de déterminer les masses relatives des molecules élémentaires des corps, et les proportions selon lesquelles elles entrent dans ces combinaisons”. Avogadron lain mukaan samantilavuuksisten kaasumäärien painojen suhde vastaa kaasujen molekyylipainojen välistä suhdetta. Niinpä suhteelliset molekyylipainot voidaan laskea kaasujen painosta. Atomi- ja molekyyli-käsitteiden välisen eron selvittäminen oli yksi Avogadron työn tärkeimmistä anneista: Avogadron mukaan yksinkertaiset hiukkaset voivat koostua molekyyleistä, jotka puolestaan koostuvat atomeista. Vallinneen käsite-epäselvyyden takia Avogadro ei kuitenkaan käyttänyt atomi-sanaa, vaan hänen mukaansa oli olemassa kolmenlaisia molekyylejä, joista "yksinkertainen molekyyli" vastasi nykyistä atomia. Samalla Avogadron työ alleviivasi massan käsitteen itsenäisyyttä painosta. === Tiedemaailman suhtautuminen Avogadron teoriaan === Tiedeyhteisö ei suonut paljon huomiota Avogadron hypoteesille, eikä sitä aluksi hyväksytty. André-Marie Ampère pääsi eri metodilla samaan lopputulokseen kolme vuotta myöhemmin (teoksessaan Sur la détermination des proportions dans lesquelles les corps se combinent d'après le nombre et la disposition respective des molécules dont leurs particules intégrantes sont composées), mutta sama välinpitämätön suhtautuminen koitui hänenkin tutkimustuloksensa osaksi. Gerhardtin, Laurentin ja Williamsonin tutkimukset orgaanisessa kemiassa osoittivat, että Avogadron lain mukaisesti samalla molekyylimäärällä on kaasuna sama tilavuus. Jotkin epäorgaaniset aineet kuitenkin vaikuttivat poikkeavan tästä. Stanislao Cannizzaro sai ongelman lopulta selvitettyä vuonna 1860 Karlsruhen Kongressissa julkaisemissaan tutkimuksissa, neljä vuotta Avogadron kuoleman jälkeen. Cannizzaron mukaan poikkeamat Avogadron laista johtuivat molekyylien erottumisesta, jota tapahtui tietyissä lämpötiloissa, ja Avogadron laki pystyy määrittämään moolimassojen lisäksi myös atomimassan. Rudolf Clausius antoi kaasujen kineettisessä teoriassa lisävahvistusta Avogadron laille. Pian tämän jälkeen J. H. van ’t Hoff tutkimuksessaan laimennetuista liuoksista antoi tunnustuksen ja kunnian Avogadrolle, jota on sen jälkeen pidetty atomi-molekyyli teorian perustajana. Avogadron työn kunniaksi molekyylien määrä yhdessä moolissa nimettiin Avogadron luvuksi. === Professuuri Torinon yliopistossa === Vuonna 1814 Avogadro julkaisi tutkielman Mémoire sur les masses relatives des molécules des corps simples, ou densités présumées de leur gaz, et sur la constitution de quelques-uns de leur composés, pour servir de suite à l'Essai sur le même sujet, publié dans le Journal de Physique, juillet 1811. Tämä tutkielma käsitteli kaasutiheyksiä. Vuonna 1820 Amedeo Avogadrosta tuli Torinon yliopiston professori. Seuraavana vuonna hän julkaisi toisen tutkielmansa Nouvelles considérations sur la théorie des proportions déterminées dans les combinaisons, et sur la détermination des masses des molécules des corps ja vähän sen jälkeen Mémoire sur la manière de ramener les composès organiques aux lois ordinaires des proportions déterminées. Avogadro otti innokkaasti osaa poliittisesti kumoukselliseen toimintaan vuonna 1821 Sardinian kuningasta vastaan, jonka seurauksena hän joutui luopumaan professuuristaan. Virallisesti yliopisto oli "iloinen saadessaan vapauttaa tämän mielenkiintoisen tiedemiehen raskaasta opetustyöstä ja suoda hänelle aikaa keskittyä paremmin tutkimustyönsä tekemiseen". Ajan myötä tämä poliittinen eristäminen kuitenkin väheni, ja hänet kutsuttiin takaisin Torinon yliopistoon vuonna 1833, jossa hän opetti vielä kaksikymmentä vuotta. Vuonna 1841 hän sai valmiiksi ja julkaisi työnsä Fisica dei corpi ponderabili, ossia Trattato della costituzione materiale de' corpi. Työ käsitti neljä osaa. Avogadrolla oli julkisia virkoja muun muassa tilastotieteilijänä ja meteorologina. Hän oli "The Royal Superior Council on Public Instruction" -neuvoston jäsen. == Lähteet == == Aiheesta muualla == Kuvia tai muita tiedostoja aiheesta Amedeo Avogadro Wikimedia Commonsissa Avogadron artikkeli Essay on a Manner of Determining the Relative Masses of the Elementary Molecules of Bodies, and the Proportions in Which They Enter into These Compounds (Arkistoitu – Internet Archive), Journal de Physique 73, 58–76 (1811) Avogadron teoksia Open Library -palvelussa

Meson on järjestelmä tietokoneohjelman konfigurointiin lähdekoodista ja käännösautomaatioon. Meson tukee useita hakemistoja eri käännöksiä varten samasta lähdekoodista. Meson on toteutettu Python 3:lla ja julkaistu Apache 2.0 -lisenssillä. Järjestelmässä on oma konfiguraatiokieli, joka tukee ehtolauseita. Meson tukee C-, C++-, D-, Java- ja Vala-kielillä tehtyä lähdekoodia. Projektin on aloittanut suomalainen fyysikko Jussi Pakkanen jouluna 2012 ja ensimmäinen julkaisu oli kaksi kuukautta myöhemmin. Järjestelmä on nimetty mesonihiukkasen mukaan. Kriteerinä nimelle oli, että vastaavalla nimellä ei saanut ennestään olla Debian-pakettia tai SourceForge-projektia ja esimerkiksi Gluon ei siksi kelvannut nimeksi. == Taustaa == Aikaisempi make oli hidas ja Makefile-syntaksi on ylläpidolle hankala. Evan Martin toteutti Ninja-työkalun make-ohjelman ongelmien vuoksi. Ninja ei toteuta eräitä asioita joita make-ohjelma toteutti vaan luottaa toisen ohjelman kuten Mesonin tuottamiin konfiguraatiotiedostoihin. Mesonin konfiguraatiokieli ei ole Turing-täydellinen useiden syiden vuoksi, joista on yksi on mahdollinen työkalujen toteutuskielen vaihtaminen mikäli se osoittautuu pullonkaulaksi. Meson pyrkii toistettaviin käännöksiin. == Esimerkki == Esimerkki käännöksestä Meson-työkaluilla komentorivillä: $ cd ohjelma $ meson builddir $ cd builddir $ ninja .. jossa ohjelma on hakemisto, jossa käännettävä ohjelma sijaitsee ja builddir on nimi käännöksen aikana käytettävälle hakemistolle. meson tarkistaa saatavilla olevat riippuvuudet ja tekee tarvittavan konfiguraation käännöstä varten. Meson-järjestelmä ei salli käännöstä lähdekoodihakemistossa. ninja suorittaa varsinaisen käännöksen. Uudelleen kääntämiseen riittää komennon ninja ajaminen. Oletuksena Meson käyttää Ninja-järjestelmää taustatyökaluna projektin kääntämiseen, mutta se tukee myös muita kuten Visual Studiota. Ohjelmointiympäristö voi suorittaa kääntämisen Ninjan sijaan. Käännöskonfiguraatio Mesonille voi olla seuraavankaltainen: project('simple', 'c') src = ['source1.c', 'source2.c', 'source3.c'] executable('myexe', src) == Tuki == Muun muassa X.Org-ohjelmisto on lisännyt tuen Meson-käännösjärjestelmälle vaihtoehtona GNU Autotoolsille. GNOME-projektilla on tavoitteena siirtyä Autotoolsista Meson-järjestelmään. Muita Meson-järjestelmää käyttäviä projekteja ovat muun muassa Mesa 3D ja Wayland-projekti. == Kirjallisuutta == Pakkanen, Jussi: The Meson Manual. Diffraction Labs, 2020. ISBN 978-952-94-2892-2 (englanniksi) == Lähteet ==

Paavo Johannes Paavola (1. joulukuuta 1935 Punkaharju – 18. tammikuuta 2021 Helsinki) oli suomalainen juristi, oikeustieteen lisensiaatti ja varatuomari, joka tuli tunnetuksi valtakunnansovittelijana. Paavolan isä on asemamies Bruno Paavola ja äiti postinkantaja Aili o.s. Haikonen. Äidinpuoleisen suvun juuret ovat nykyisen rajan takaisessa Karjalassa, minkä vuoksi Paavola on ollut aktiivisesti mukana Karjalan liiton toiminnassa. Lainopin kandidaatin tutkinnon Paavola suoritti 1959, sai varatuomarin arvon 1962 ja valmistui oikeustieteen lisensiaatiksi 1966. Paavola aloitti lakimiesuransa syyttäjänä Tampereen raastuvanoikeudessa ja myöhemmin asianajotoimiston lakimiehenä. Hän on toiminut Lauritsalan kauppalansihteerinä 1966 ja Lappeenrannan kaupunginsihteerinä 1967. Paavola oli Paperiteollisuuden työntekijäliiton lakimiehenä 1967–1969 ja SAK:n lakimiehenä 1970, valtakunnansovittelija 1971–1979, tulopoliittinen virkamies 1975–1976, Kunnallisen sopimusvaltuuskunnan johtaja 1979–1987, Kunnallisen työmarkkinalaitoksen johtajana 1987–1993. Paavola oli Helsingin kaupunginvaltuutettu 1977–1980. Paavolan ensimmäinen vaimo oli psykiatri Eeva-Liisa Paavola, o.s. Vaarnila (k. 1973), jonka kanssa hänellä on kaksi tytärtä. Toinen vaimo on sairaanhoidon opettaja Aino Paavola, o.s. Kärki. == Lähteet == Vpl. Pyhäjärvi -lehti (Arkistoitu – Internet Archive) luettu 1.4.2007 === Viitteet === == Aiheesta muualla == Paavo J. Paavolan muistokirjoitus Helsingin Sanomissa

Efesoksen agora (Kaupallinen agora, Alempi agora) eli Tetragonos-agora (m.kreik. Τετράγωνος, Tetragōnos, ”Nelikulmainen”) oli antiikin aikainen agora Efesoksen kaupungissa Vähässä-Aasiassa, nykyisessä Turkissa. Se oli kaupungin kaupallinen keskipiste hellenistisellä ja roomalaisella kaudella. Agoran jäänteet ovat osa Efesoksen arkeologista aluetta, joka on Unescon maailmanperintökohde. Efesoksen kaupallista agoraa ei tule sekoittaa Efesoksen hallinnolliseen agoraan. == Historia == Efesoksen agora perustettiin hellenistisellä kaudella 200-luvulla eaa. heti kaupungin uudelleen perustamisen yhteydessä. Sen paikalla sijaitsi varhaisemmin arkaaisella kaudella 700–500-luvuilla eaa. Smyrna-niminen kylä, jota ei tule sekoittaa tunnetumpaan Smyrnan kaupunkiin. Se ilmeisesti hylättiin ajan kuluessa merenpinnan muutosten seurauksena, ja klassisella kaudella 400–300-luvuilla eaa. alueella oli käsityöläistoimintaa. Varhaisemmat rakennukset purettiin agoran rakentamisen yhteydessä. Aukion antiikin aikainen nimitys Tetragonos tunnetaan piirtokirjoituksista. Agoraa käytettiin pääasiassa kaupallisiin tarkoituksiin. Lisäksi siellä pidettiin ammattikiltojen kokouksia ja myös poliittisia kokouksia. Agora uusittiin ensimmäisellä vuosisadalla eaa. ja uudestaan varhaisella Rooman keisarikaudella vuoden 23 jaa. maanjäristyksen jälkeen. Sitä rakennettiin uudelleen vielä myöhäisellä roomalaisella kaudella keisari Theodosiuksen aikana noin 379–395, jolloin rakentamisessa käytettiin paljon kiviä varhaisemmista rakennuksista, kuten temppeleistä. Agora säilyi käytössä varhaiselle bysanttilaiselle kaudelle 600-luvulle saakka. Agoran arkeologiset kaivaukset suoritettiin pääosin vuosina 1901–1907. Alueen rakennuksia on ennallistettu 1960-luvulla. == Rakennukset ja löydökset == Kaupallinen agora sijaitsi tasamaalla niin kutsutun Marmorikadun ja Peion-vuoren eli nykyisen Panayır-dağin länsipuolella. Agora oli roomalaisella kaudella neliönmuotoinen, mihin sen nimi Tetragonos-agora perustuu, ja sen sivujen pituus oli noin 112 metriä. Sitä reunustivat kaikilta sivuilta kaksilaivaiset ja kaksikerroksiset stoat eli pylväshallit, joissa oli myymälätiloja. Agoran keskellä oli horologion eli yhdistetty vesi- ja aurinkokello. Se oli rakennettu noin 10 × 5,9 metrin kokoiselle jalustalle. Agoralla oli myös suuri määrä patsaita ja votiivimuistomerkkejä. Roomalaisella kaudella kaupallisen agoran ja sen lähistön tärkeimmät rakennukset ja rakennelmat olivat (numerot viittaavat kaavakuvaan): Terassitalo 1 Terassitalo 2 Alttari Hellenistinen peristyylitalo Nk. siltarumpuportti Celsuksen kirjasto Agoran eteläportti Dionysios Reettorin hauta Tiiliholvaus (Embaton) Pyöreä muistomerkki lähdekaivolla Marmorikatu Kaupallinen agora (Tetragonos-agora) Neron halli Agoran länsiportti Agoran pohjoisportti Länsikatu Medusan portti Serapeion Teatteri Neron halli Agoran itälaidan pylväikön takana sijaitsi niin kutsuttu Neron halli, joka rakennettiin keisari Neron aikana. Se oli kaksilaivainen basilika, jonka pituus oli noin 150 metriä. Sen pylväät edustivat doorilaista tyyliä. Piirtokirjoitus omisti rakennuksen Efesoksen Artemiille, Nerolle, Agrippinalle ja efesoslaisille. Portit Agoran niin kutsuttu Eteläportti tunnetaan myös Mazaioksen ja Mithridateen porttina, ja antiikin aikana nimellä Triodos kolmen porttiaukkonsa vuoksi. Portti johti agoralle Celsuksen kirjaston edessä olleelta aukiolta. Se rakennettiin keisari Augustuksen aikana vuonna 3 eaa. Portissa olevan kreikan- ja latinankielisen piirtokirjoituksen mukaan sen rakennuttivat Mazaios ja Mithridates. Nämä olivat Agrippan vapautettuja, ja omistivat portin Augustukselle ja Livialle sekä Agrippalle ja tämän tyttärelle Julialle. Rakennelma oli koristeltu keisariperheen patsailla. Portin siipirakennuksissa oli ilmeisesti lahjoittajien haudat. Portti kunnostettiin vuosina 1979–1988. Länsiportti oli agoran pääsisäänkäynti. Se rakennettiin joskus vuoden 23 jaa. jälkeen. Portti johti agoralle niin kutsutulta Länsikadulta (katso alla), mistä noustiin portille kymmenaskelmaisia portaita pitkin. Myöhemmässä vaiheessa siihen liitettiin myös rampit kärryjä varten. Portin pylväät edustivat joonialaista tyyliä. Pohjoisportti johti agoralle Efesoksen teatterin edustalla olleelta aukiolta. Länsikatu Agoran länsipuolella sijaitsi itä-länsisuuntainen katu, niin kutsuttu Länsikatu, jonka pituus oli noin 160 metriä ja leveys 24 metriä. Sen kummallakin sivulla oli kuusi metriä leveä pylväikkö, joka edusti doorilaista tyyliä. Eteläpylväiköstä oli pääsy Serapeionille. Kadun kummassakin päässä oli portit, joista itäpään portti eli agoran Länsiportti (katso yllä) johti agoralle. Kadun länsipäässä sijaitsi niin kutsuttu Medusan portti. Siinä oli kolme porttiaukkoa, ja se on saanut nimensä reliefikoristeluistaan, jotka esittävät muun muassa medusanpäitä. Hellenistinen agora Varhaisemman hellenistisen kauden agoran pinta sijaitsi noin kolme metriä roomalaisen kauden agoraa alempana. Agora oli tuossa vaiheessa kooltaan noin 100 × 110 metriä. Tästä vaiheesta on löydetty muun muassa varastorakennuksen sekä agoraa reunustaneiden stoien jäänteitä. Smyrnan kylä Samalla paikalla olleesta arkaaisen kauden Smyrnan kylästä on löydetty asuintalojen jäänteitä 700–500-luvuilta eaa. sekä käsityöläisalueen jäänteitä 400–300-luvulta eaa. == Lähteet == == Aiheesta muualla == Kuvia tai muita tiedostoja aiheesta Efesoksen agora Wikimedia Commonsissa